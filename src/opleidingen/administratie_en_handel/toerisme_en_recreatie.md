---
url: opleidingen/administratie_en_handel/toerisme_en_recreatie.html
title: Toerisme en Recreatie
tags:
  - administratie-en-handel
scholen:
  - sint_lodewijk_antwerpen
summary: "Jongeren vinden werken in de toeristische sector vaak zo aanlokkelijk omdat je de kans krijgt om een hele nieuwe wereld te verkennen. Niet alleen verblijf je vaak in het buitenland, je gaat ook om met mensen die een vreemde taal spreken, uit een heel andere regio en cultuur komen."
---

## Iets voor jou?

Voel jij je aangesproken, dan ben je beslist:

- Energiek en ondernemend
- Sociaalvaardig en communicatief ingesteld
- Een praktische talenknobbel

## Hoe zit de opleiding in elkaar?

Je krijgt een reeks projecten en seminaries voorgeschoteld die je de kans geven om elk van de drie functies onder de knie te krijgen waarvoor je in aanmerking komt na deze opleiding: reisbegeleider, local representative en animator.Voor de module reisbegeleiding organiseer en begeleid je een meerdaagse busreis naar Normandië en Picardië. Voor de module local representative maak je een infomap over een bepaalde bestemming en presenteer je de transfers en infomeeting in het Nederlands en het Frans.

Voor de module animatie steek je een Sinterklaasshow in elkaar, organiseer je een quiz, stel je miniclubprogramma’s op en oefen je kinderanimatietechnieken tijdens projecten in basisscholen. De hele opleiding is praktisch opgevat en uiteraard loop je ook stage in het buitenland. Met subsidies van het Vlaamse Leonardo da Vinci agentschap doe je 2 verschillende stages. In de loop van februari vertrek je voor een drietal weken naar een Spaanse zonbestemming van de hotelgroep Melia Hotels International. Onder leiding van professionele instructeurs van Melia Hotels International (animatoren) of Jetair (local representatives) oefen je samen met de leerlingen van de partnerschool uit Brugge alle technische aspecten van entertainment. Begin mei vertrek je voor 7 weken naar Spanje om er te werken als animator of local representative. De kans dat je stage meteen overgaat in een echte job is trouwens heel reëel.

## Je toekomstige Beroep:

- Reisbegeleider in binnen- of buitenland
- Local representative in het buitenland
- Animator/animatrice in het binnen- of buitenland
